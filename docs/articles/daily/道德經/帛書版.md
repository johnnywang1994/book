# 道德經 帛書版

- [《道德經》帛書版全原文](https://www.yanhuangren.com/chuantong/2022/07/23/archives/1708)
- [被篡改的《道德經》，隱藏著什麼樣的秘密？](https://blog.udn.com/giveman/108358896)

## 上篇
- 上德不德，是以有德；下德不失德，是以無德。上德無為而無以為也。上仁為之而無以為也。上義為之而有以為也。上禮為之而莫之應也，則攘臂而扔之。故失道而後德，失德後仁，失仁而後義，失義而後禮。夫禮者，忠信之薄也，而亂之首也。前識者，道之華也，而愚之首也。是以大丈夫居其厚而不居其薄；居其實而不居其華。故去彼取此。
- 昔之得一者，天得一以清，地得一以寧，神得一以靈，谷得一以盈，侯王得一而以為天下正。其誡之也，謂天毋已清將恐裂，謂地毋已寧將恐發，謂神毋已靈將恐歇，謂谷毋已盈將恐竭，謂侯王毋已貴以高將恐蹶。故必貴而以賤為本，必高矣而以下為基。夫是以侯王自謂孤、寡、不穀。`此非以賤為本邪? 非也。故致數譽無譽`。是故`不欲祿祿若玉，硌硌若石`。
- 上士聞道，勤能行之。中士聞道，若存若亡。下士聞道，大笑之。弗笑，不足以為。是以建言有之曰：明道如昧，進道如退，夷道如類。上德如穀，大白如辱。廣德如不足，建德如偷。質真如渝。大方無隅，`大器免成`，大音希聲，大象無形，道褒無名。夫唯道，善始且善成。
- 反也者，道之動也；弱也者，道之用也。天下之物生於有，有生於無。
- 道生一，一生二，二生三，三生萬物，萬物負陰而抱陽，衝氣以為和。人之所惡，唯孤寡不穀，而王公以自名也。物或損之而益，益之而損。古人之所教，亦我而教人。故強梁者不得其死，我將以為學父。
- 天下之至柔，馳騁於天下之至堅。無有入於無間。吾是以知無為之有益也。不言之教，無為之益，天下希能及之矣。
- 名與身孰親？身與貨孰多？得與亡孰病？甚愛必大費，多藏必厚亡。故知足不辱，知止不殆，可以長久。
- 大成若缺，其用不敝。大盈若盅，其用不窮。大直如屈，大巧如拙，大贏如肭，`躁勝寒，靜勝熱，清靜可以為天下正`。
- 天下有道，卻走馬以糞。天下無道，戎馬生於郊。罪莫大於可欲，禍莫大於不知足，咎莫憯於欲得。故知足之足，恆足矣。
- 不出於戶，以知天下。不窺於牖，以知天道。其出也彌遠，其知彌少。是以聖人不行而知，不見而明，弗為而成。
- 為學者日益，聞道者日損。損之又損，以致無為。無為而無以為。取天下也，恆無事；及其有事也，不足以取天下。
- 聖人恆無心，以百姓心為心。善者善之，不善者亦善之，德善也。信者信之，不信者亦信之，德信也。聖人之在天下也，殲歙焉，為天下渾其心。百姓皆屬耳目焉，聖人皆孩之。
- 出生入死。生之徒十有三，死之徒十有三，而民生生，動皆之死地之十有三。夫何故也？以其生生也。蓋聞善攝生者，路行不避兕虎，入軍不被甲兵。兕無所投其角，虎無所措其爪，兵無所容其刃。何故也？以其無死地焉。
- 道生之而德畜之，`物刑之而器成之`。是以萬物尊道而貴德。道之尊，德之貴也，夫莫之爵，而恆自然也。道生之、畜之、長之、育之、亭之、毒之、養之、覆之。生而弗有也，為弗恃也，長而弗宰也，此謂之玄德。
- 天下有始，以為天下母。既得其母，以知其子；既知其子，復守其母，沒身不殆。塞其兌，閉其門，終身不勤。啟其兌，濟其事，終身不救。見小曰明，守柔曰強。用其光，復歸其明。毋遺體殃，是謂襲常。
- 使我挈有知，行於大道，唯施是畏。大道甚夷，而民好徑。朝甚除，田甚蕪，倉甚虛。服文采，帶利劍，厭飲食，資財有餘。是為盜竽，非道也哉。
- 善建者不拔，善抱者不脫，子孫以祭祀不絕。修之身，其德乃真。修之家，其德有餘。修之鄉，其德乃長。修之國，其德乃豐。修之天下，其德乃博。以身觀身，以家觀家，以鄉觀鄉，以邦觀邦，以天下觀天下。吾何以知天下之然哉。以此。
- 含德之厚者，比於赤子。蜂蠆虺蛇弗蜇，攫鳥猛獸弗搏。骨弱筋柔而握固，未知牝白之會而朘怒，精之至也。終日號而不嚘，和之至也。知和曰常，知常曰明，益生曰祥，心使氣曰強。物壯即老，謂之不道，不道早已。
- 知者弗言,言者弗知。塞其兌，閉其門，和其光，同其塵，挫其銳，解其紛，是謂玄同。故不可得而親，亦不可得而疏；不可得而利，亦不可得而害；不可得而貴，亦不可得而賤，故為天下貴。
- 以正治邦，以奇用兵，以無事取天下。吾何以知其然也哉?夫天下多忌諱，民彌貧。民多利器而邦家滋昏。人多智巧，奇物滋起。法物滋彰，而盜賊多有。是以聖人之言曰：我無為而民自化，我好靜而民自正，我無事而民自富，我慾不欲而民自樸。
- 其政悶悶，其民惇惇。其政察察，其民缺。禍，福之所倚；福，禍之所伏，孰知其極？其無正也。正復為奇，善復為妖。人之迷也，其日固久矣。是以方而不割，廉切不刺，直而不肆，光而不耀。
- 治人事天莫若吝嗇，夫唯吝嗇，是以早服，早服是謂重積德。重積德則無不克，無不克則莫知其極。莫知其極，可以有國。有國之母，可以長久。是謂深根固柢，長生久視之道也。
- 治大國若烹小鮮，以道蒞天下，其鬼不神。非其鬼不神，其神不傷人也。非其神不傷人也，聖人亦弗傷也。夫兩不相傷，故德交歸焉。
- 大邦者，下流也，天下之牝。天下之交也，牝恆以靜勝白。為其靜也，故宜為下。大邦以下小邦，則取小邦﹔小邦以下大邦，則取於大邦。故或下以取，或下而取。故大邦者，不過欲兼畜人，小邦者，不過欲入事人，夫皆得其欲，大者宜為下。
- 道者萬物之主也，善人之寶也，不善人之所保也。美言可以市，尊行可以加人。人之不善也，何棄之有，故立天子，置三卿，雖有拱之璧以先驛馬，不若坐而進此。古之所以貴此者何也？不謂求以得，有罪以免與，故為天下貴。
- 為無為，事無事，味無味，大小，多少，報怨以德。圖難乎其易也，為大乎其細也。天下之難作於易，天下之大作於細，是以聖人終不為大，故能成其大。夫輕諾必寡信，多易必多難，是以聖人猶難之，故終於無難。
- 其安也，易持也。其未兆也，易謀也。其脆也，易破也。其微也，易散也。為之於其未有也，治之於其未亂也。合抱之木，生於毫末，九層之台，作於累土。百仞之高，始於足下。為之者敗之，執之者失之。是以聖人無為也，故無敗；無執也，故無失也。民之從事也，恆於幾成而敗之，故曰慎終若始，則無敗事矣。是以聖人慾不欲，而不貴難得之貨；學不學，而復眾人之所過，能輔萬物之自然，而弗敢為。
- 故曰：為道者非以明民也，將以愚之也。民之難治也，以其智也。故以智治邦，邦之賊也；以不智治國，國之德也。恆知此兩者，亦稽式也；恆知稽式，此謂玄德。玄德深矣，遠矣，與物反矣，乃至大順。
- 江海之所以能為百穀王者，以其善下之，是以能為百穀王。是以聖人欲上民也，必以其言下之；其欲先民也，必以其身後之。故居前而民弗害也，居上而民弗重也。天下樂推而弗厭也。非以其無爭與，故天下莫能與爭。
- 小邦寡民，使有十百人之器而毋用，使民重死而遠徙。有舟輿無所乘之；有甲兵無所陳之；使民復結繩而用之。甘其食，美其服，樂其俗，安其居，樂其俗，鄰邦相望，雞狗之聲相聞，民至老死不相往來。
- 信言不美，美言不信。知者不博，博者不知。善者不多，多者不善。聖人無積，既以為人，己愈有；既以予人矣，己愈多。故天之道，利而不害﹔人之道，為而弗爭。
- 天下皆謂我大，大而不肖。夫唯不肖，故能大；若肖，久矣其細也夫。我恆有三寶，持而寶之。一曰慈，二曰儉，三曰不敢為天下先。夫慈，故能勇；儉，故能廣；不敢為天下先，故能為成事長。今捨其慈，且勇；捨其儉，且廣；捨其後，且先，則必死矣。夫慈，以戰則勝，以守則固。天將建之，如以慈垣之。
- 善為士者不武，善戰者不怒，善勝敵者弗與，善用人者為之下。是謂不爭之德，是謂用人，是謂配天，古之極也。
- 用兵有言曰：吾不敢為主而為客，吾不敢進寸而退尺。是謂行無行，攘無臂，執無兵，乃無敵矣。禍莫大於無敵，無敵近亡吾寶矣。故稱兵相若，而哀者勝矣。
- 吾言甚易知也，甚易行也；而人莫之能知也，而莫之能行也。言有宗，事有君。夫唯無知也，是以不我知。知我者希，則我貴矣。是以聖人被褐色而懷玉。
- `知不知，尚矣；不知不知，病矣`。是以聖人之不病，以其病病，是以不病。
- 民之不畏威，則大威將至矣。毋狹其所居，毋厭其所生。夫唯弗厭，是以不厭。是以聖人自知而不自見也；自愛而不自貴也，故去彼取此。
- 勇於敢則殺，勇於不敢則活。此兩者或利或害，天之所惡，孰知其故？天之道，不戰而善勝，不言而善應，不召而自來，坦而善謀。天網恢恢，疏失。
- 若民恆不畏死，奈何以殺懼之也？若民恆且畏死，而為奇者得而殺之，夫孰敢矣。若民恆且必畏死，則恆有司殺者殺。夫代司殺者殺，是謂代大匠斲也。夫代大匠斲者，則希有不傷其手矣。
- 人之飢也，以其取食稅之多也，是以飢。百姓之不治也，以其上有以為也，是以不治。民之輕死，以其求生之厚也，是以輕死。夫唯無以生為者，是賢貴生。
- 人之生也柔弱，其死也筋仞堅強。萬物草木之生也柔脆，其死也枯槁。故曰：堅強者死之徒也；柔弱細微者生之徒也。兵強則不勝，木強則烘。強大居下，柔弱居上。
- 天之道，猶張弓者也，高者抑之，下者舉之；有餘者損之，不足者補之。故天之道，損有餘而補不足；人之道則不然，損不足而奉有餘。孰能有餘而有以取奉於天者乎？唯有道者乎？是以聖人為弗有，成功而弗居也，若此其不欲見賢也。
- 天下莫柔弱於水，而攻堅強者莫之能勝也，以其無以易之也。柔之勝剛，弱之勝強，天下莫弗知也，而莫能行也。故聖人之言雲，曰：受邦之垢，是謂社稷之主；受邦之不祥，是為天下王。正言若反。
- 和大怨，必有餘怨，焉可以為善？是以執右契,而不以責於人。故有德司契，無德司徹。夫天道無親，恆與善人。


## 下篇(道)
- 道可道也，非恆道也。名可名也，非恆名也。無名，萬物之始也；有名，萬物之母也。故恆無欲也，以觀其妙；恆有欲也，以觀其所徼。兩者同出，異名同謂，玄之又玄，眾妙之門
- 天下皆知美之為美，惡已；皆知善，斯不善矣。`有，無之相生也`，難，易之相成也，長，短之相形也，高，下之相盈也，音，聲之相和也，先，後之相隨，恆也。是以聖人居無為之事，行不言之教。萬物作而弗始也，為弗恃也，成功而弗居也。夫唯弗居，是以弗去。
- 不上賢，使民不爭。不貴難得之貨，使民不為盜。不見可欲，使民不亂。是以聖人之治也，虛其心，實其腹，弱其志，強其骨。恆使民無知無欲也，使夫智不敢，弗為而已，則無不治矣。
- 道盅，而用之又弗盈也。淵呵，似萬物之宗。挫其銳，解其紛，和其光，同其塵。湛呵似或存，吾不知其誰之子也，象帝之先。
- 天地不仁，以萬物為芻狗；聖人不仁，以百姓為芻狗。天地之間，其猶橐籥與？虛而不屈，動而愈出。`多聞數窮，不若守於中`。
- 穀神不死，是謂玄牝，玄牝之門，是謂天地之根。綿綿呵若存，用之不勤。
- 天長地久。天地之所以能長且久者，以其不自生也，故能長生。是以聖人退其身而身先，外其身而身存。不以其無私與？故能成其私。
- 上善似水，水善利萬物而有靜。居眾人之所惡，故幾於道矣。`居善地，心善淵，予善信，正善治，事善能，動善時`。夫唯不爭，故無尤。
- 持而盈之，不若其已。揣而銳之，不可長保也。金玉盈室，莫之守也。貴富而驕，自遺咎也。功遂身退，天之道也。
- 載營魄抱一，能毋離乎？摶氣至柔，能嬰兒乎？滌除玄鑑，能毋疵乎？愛民治國，能毋以智乎？天門啟閔，能為雌乎？明白四達，能毋以知乎？生之畜之，生而弗有，長而弗宰也，是謂玄德。
- 咫輻同一轂，當其無，有車之用也。埏埴為器，當其無，有埴器之用也。鑿戶牖，當其無，有室之用也。故有之以為利，無之以為用。
- 五色使人目盲，五音使人之耳聾，五味使人之口爽，馳騁田獵使人心發狂，難得之貨使人之行妨，是以聖人之治也，為腹不為目。故去彼取此。
- 寵辱若驚，貴大患若身。何謂寵辱若驚？寵之為下。得之若驚，失之若驚，是謂寵辱若驚。何謂貴大患若身？吾所以有大患者，為吾有身也；及吾無身，有何患。故貴為身於為天下，若可以託天下矣；愛以身為天下，若可寄天下矣。
- 視之而弗見，名之曰微。聽之而弗聞，名之曰希。捪之而弗得，名之曰夷。三者不可致贅，故混為一。一者，其上不皦，其下不昧，繩繩不可名也，復歸於無物。是謂無狀之狀，無物之象，是謂忽恍。隨而不見其後，迎而不見其首。`執今之道，以禦今之有，以知古始，是謂道紀。`
- 古之善為道者，微妙玄達，深不可識。夫唯不可識，故強為之容。曰：豫呵其若冬涉水。猶呵其若畏四鄰。嚴呵其若客。渙呵其若凌釋。敦呵其若樸。混呵其若濁。曠呵其若谷。濁而靜之徐清，安以動之徐生。保此道不欲盈，夫唯不欲盈，是以能敝而不成。
- 致虛極也，守靜篤也，萬物並作，吾以觀其復也。夫物雲雲，各復歸於其根。歸根曰靜，靜，是謂復命。復命常也，知常明也；不知常妄，妄作，兇。知常容，容乃公，公乃王，王乃天，天乃道，道乃久。沒身不殆。
- 太上，下知有之。其次，親譽之。其次，畏之。其下，侮之。信不足，案有不信。猶呵，其貴言也。成功遂事，百姓謂我自然。
- 故大道廢，案有仁義。智慧出，案有大偽。六親不和，案有孝慈。邦家昏亂，案有貞臣。
- 絕聖棄智，民利百倍。絕仁棄義，民復孝慈。絕巧棄利，盜賊無有。此三言也，以為文未足，故令之有所屬。見素抱樸，少私寡欲。絕學無憂。
- 唯與訶，其相去幾何？美與惡，其相去何若？人之所畏，亦不可以不畏人。望呵，其未央哉！眾人熙熙，若饗於大牢，而春登台。我泊焉未兆，若嬰兒未咳。纍呵，如無所歸。眾人皆有餘，我獨匱。我愚人之心也，麋呵。俗人昭昭，我獨若昏呵。俗人察察，我獨悶悶呵。忽呵，其若海。恍呵，其若無所止。眾人皆有以，我獨頑以俚。我欲獨異於人，而貴食母。
- 孔德之容，唯道是從。道之物，唯恍唯忽。忽呵恍呵，中有像呵。恍呵忽呵，中有物呵。幽呵冥呵，中有情呵。其情甚真，其中有信。自今及古，其名不去，以順眾父。吾何以知眾父之然也，以此。
- 企者不立，自是者不彰，自見者不明，自伐者無功，自矜者不長。其在道，曰餘食贅行，物或惡之，故有裕者弗居。
- 曲則全，枉則正，窪則盈，敝則新，少則得，多則惑。是以聖人執一，以為天下牧。不自是故彰，不自見故明，不自伐故有功，弗矜故能長。夫唯不爭，故莫能與之爭。古之所謂曲全者，豈語哉！誠全歸之。
- 希言自然，飄風不終朝，暴雨不終日。孰為此？天地而弗能久，又況於人乎！故從事而道者同於道，德者同於德，失者同於失。同於德者，道亦德之。同於失者，道亦失之。
- 有物混成，先天地生。寂呵寥呵，獨立而不改，可以為天地母。吾未知其名，字之曰道。吾強為之名曰大，大曰逝，逝曰遠，遠曰返。道大，天大，地大，王亦大。國中有四大，而王居一焉。人法地，地法天，天法道，道法自然。
- 重為輕根，靜為躁君，是以君子終日行，不離其輜重。雖有營觀，燕處則超若。若何萬乘之王，以身輕於天下，輕則失本，躁則失君。
- 善行者無轍跡，善言者無瑕謪。善數者不以籌策，善閉者無關鑰而不可啟。善結者無繩約而不可解也，是以聖人恆善救人，而無棄人，物無棄材，是謂襲明。故善人，善人之師；不善人，善人之資也。不貴其師，不愛其資，雖智乎大迷，是謂妙要。
- 知其雄，守其雌，為天下溪。為天下溪，恆德不離。恆德不離，復歸嬰兒。知其榮，守其辱，為天下谷。為天下谷，恆德乃足。恆德乃足，復歸樸。知其白，守其黑，為天下式。為天下式，恆德不忒。恆德不忒，復歸於無極。樸散則為器，聖人用則為官長，夫大製無割。
- 將欲取天下而為之，吾見其弗得已。夫天下神器也，非可為者也。為者敗之，執者失之。物或行或隨，或噓或吹，或強或羈，或培或墮。是以聖人去甚，去泰，去奢。
- 以道佐人主，不以兵強於天下，其事好還。師之所居，楚棘生之。善者果而已矣，毋以取強焉。果而毋驕，果而勿矜，果而毋伐，果而毋得已居，是謂果而不強。物壯而老，是謂之不道，不道早已。
- 夫兵者，不祥之器也。物或惡之，故有裕者弗居。君子居則貴左，用兵則貴右。故兵者非君子之器也，兵者不祥之器也，不得已而用之，恬淡為上。勿美也，若美之，是樂殺人也。夫樂殺人，不可以得志於天下矣。是以吉事上左，喪事上右。是以偏將軍居左，上將軍居右；言以喪禮居之也。殺人眾，以悲哀蒞之。戰勝，以喪禮處之。
- 道恆無名，樸雖小，而天下弗敢臣。侯王若能守之，萬物將自賓。天地相合，以雨甘露。民莫之令而自均焉。始製有名，名亦既有，夫亦將知止，知止所以不殆。譬道之在天下也，猶小谷之與江海也。
- 知人者智也，自知者明也。勝人者有力也，自勝者強也。知足者富也，強行者有志也。不失其所者久也，死而不亡者壽也。
- 道氾呵，其可左右也。成功遂事而弗名有也。萬物歸焉而弗為主，則恆無欲也，可名於小。萬物歸焉而弗為主，可名於大。是以聖人之能成大也，以其不為大也，故能成大。
- 執大象，天下往；往而不害，安平太。樂與餌，過客止。故道之出言也，曰淡呵其無味也。視之不足見也，聽之不足聞也，用之不可既也。
- 將欲翕之，必固張之；將欲弱之，必固強之；將欲去之，必固舉之；將欲奪之，必固予之；是謂微明。柔弱勝強，魚不可脫於淵，邦利器不可以示人。
- 道恆無名，侯王若能守之，萬物將自化。化而欲作，吾將鎮之以無名之樸。鎮之以無名之樸，夫將不欲，不欲以靜，天地將自正。